[
  [
    "איכה ישבה בדד העיר רבתי עם היתה כאלמנה רבתי בגֹוים שרתי במדינֹות היתה למס׃ ס",
    "בכֹו תבכה בלילה ודמעתה על לחיה אין־לה מנחם מכל־אֹהביה כל־רעיה בגדו בה היו לה לאֹיבים׃ ס",
    "גלתה יהודה מעֹני ומרֹב עבֹדה היא ישבה בגֹוים לֹא מצאה מנֹוח כל־רֹדפיה השיגוה בין המצרים׃ ס",
    "דרכי ציֹון אבלֹות מבלי באי מֹועד כל־שעריה שֹוממין כֹהניה נאנחים בתולֹתיה נוגֹות* והיא מר־לה׃ ס",
    "היו צריה לרֹאש אֹיביה שלו כי־יהוה הֹוגה על רֹב־פשעיה עֹולליה הלכו שבי לפני־צר׃ ס",
    "ויצא [כ= מן]־[כ= בת] [ק= מבת]־ציֹון כל־הדרה היו שריה כאילים לֹא־מצאו מרעה וילכו בלֹא־כֹח לפני רֹודף׃ ס",
    "זכרה ירושלם ימי עניה ומרודיה כֹל מחמֻדיה אשר היו מימי קדם בנפֹל עמה ביד־צר ואין עֹוזר לה ראוה צרים שחקו על* משבתה׃ ס",
    "חטא חטאה ירושלם על־כן לנידה היתה כל־מכבדיה הזילוה כי־ראו ערותה גם־היא נאנחה ותשב אחֹור׃ ס",
    "טֻמאתה בשוליה לֹא זכרה אחריתה ותרד פלאים אין מנחם לה ראה יהוה את־עניי כי הגדיל אֹויב׃ ס",
    "ידֹו פרש צר על כל־מחמדיה כי־ראתה גֹוים באו מקדשה אשר צויתה לֹא־יבֹאו בקהל לך׃ ס",
    "כל־עמה נאנחים מבקשים לחם נתנו [כ= מחמֹודיהם] [ק= מחמדיהם] באֹכל להשיב נפש ראה יהוה והביטה כי הייתי זֹוללה׃ ס",
    "לֹוא אליכם כל־עֹברי דרך הביטו וראו אם־יש מכאֹוב כמכאֹבי אשר עֹולל לי אשר הֹוגה יהוה ביֹום חרֹון אפֹו׃ ס",
    "ממרֹום שלח־אש בעצמֹתי וירדנה פרש רשת לרגלי השיבני אחֹור נתנני שֹממה כל־היֹום דוה׃ ס",
    "נשקד עֹל פשעי בידֹו ישתרגו* עלו על־צוארי הכשיל כֹחי נתנני אדֹני בידי לֹא־אוכל קום׃ ס",
    "סלה כל־אבירי אדֹני בקרבי קרא עלי מֹועד לשבֹר בחורי גת דרך אדֹני לבתולת בת־יהודה׃ ס",
    "על־אלה אני בֹוכיה עיני עיני יֹרדה מים כי־רחק ממני מנחם משיב נפשי היו בני שֹוממים כי גבר אֹויב׃ ס",
    "פרשה ציֹון בידיה אין מנחם לה צוה יהוה ליעקֹב סביביו צריו היתה ירושלם לנדה ביניהם׃ ס",
    "צדיק הוא יהוה כי פיהו מריתי שמעו־נא כל־[כ= עמים] [ק= העמים] וראו מכאֹבי בתולֹתי ובחורי הלכו בשבי׃ ס",
    "קראתי למאהבי המה רמוני כֹהני וזקני בעיר גועו כי־בקשו אֹכל למֹו וישיבו את־נפשם׃ ס",
    "ראה יהוה כי־צר־לי מעי חֳמרמרו נהפך לבי בקרבי כי מרֹו מריתי מחוץ שכלה־חרב בבית כמות׃ ס",
    "שמעו כי נאנחה אני אין מנחם לי כל־אֹיבי שמעו רעתי ששו כי אתה עשית הבאת יֹום־קראת ויהיו כמֹוני׃ ס",
    "תבֹא כל־רעתם לפניך ועֹולל למֹו כאשר עֹוללת לי על כל־פשעי כי־רבֹות אנחֹתי ולבי דוי׃ ף"
  ],
  [
    "איכה יעיב באפֹו אדֹני את־בת־ציֹון השליך משמים ארץ תפארת ישראל ולֹא־זכר הדֹם־רגליו ביֹום אפֹו׃ ס",
    "בלע אדֹני [כ= לֹא] [ק= ולֹא] חמל את כל־נאֹות יעקֹב הרס בעברתֹו מבצרי בת־יהודה הגיע לארץ חלל ממלכה ושריה׃ ס",
    "גדע בחֳרי־אף כֹל קרן ישראל השיב אחֹור ימינֹו מפני אֹויב ויבער ביעקֹב כאש להבה אכלה סביב׃ ס",
    "דרך קשתֹו כאֹויב נצב ימינֹו כצר ויהרֹג כֹל מחמדי־עין באֹהל בת־ציֹון שפך כאש חמתֹו׃ ס",
    "היה אדֹני כאֹויב בלע ישראל בלע כל־ארמנֹותיה שחת מבצריו וירב בבת־יהודה תאניה ואניה׃ ס",
    "ויחמֹס כגן שֻכֹו שחת מֹועדֹו שכח יהוה בציֹון מֹועד ושבת וינאץ בזעם־אפֹו מלך וכֹהן׃ ס",
    "זנח אדֹני מזבחֹו נאר מקדשֹו הסגיר ביד־אֹויב חֹומֹת ארמנֹותיה קֹול נתנו בבית־יהוה כיֹום מֹועד׃ ס",
    "חשב יהוה להשחית חֹומת בת־ציֹון נטה קו לֹא־השיב ידֹו מבלע ויאבל־חל וחֹומה יחדו אֻמללו׃ ס",
    "טבעו בארץ שעריה אבד ושבר בריחיה מלכה ושריה בגֹוים אין תֹורה גם־נביאיה לֹא־מצאו חזֹון מיהוה׃ ס",
    "ישבו לארץ ידמו זקני בת־ציֹון העלו עפר על־רֹאשם חגרו שקים הֹורידו לארץ רֹאשן בתולֹת ירושלם׃ ס",
    "כלו בדמעֹות עיני חֳמרמרו מעי נשפך לארץ כבדי על־שבר בת־עמי בעטף עֹולל ויֹונק ברחֹבֹות קריה׃ ס",
    "לאמֹתם יֹאמרו איה דגן ויין בהתעטפם כחלל ברחֹבֹות עיר בהשתפך נפשם אל־חיק אמֹתם׃ ס",
    "מה־אעידך מה אדמה־לך הבת ירושלם מה אשוה־לך ואנחמך בתולת בת־ציֹון כי־גדֹול כים שברך מי ירפא־לך׃ ס",
    "נביאיך חזו לך שוא ותפל ולֹא־גלו על־עוֹנך להשיב [כ= שביתך] [ק= שבותך] ויחזו לך משאֹות שוא ומדוחים׃ ס",
    "ספקו עליך כפים כל־עֹברי דרך שרקו וינעו רֹאשם על־בת ירושלם הזֹאת העיר שיֹאמרו כלילת יֹפי משֹוש* לכל־הארץ׃ ס",
    "פצו עליך פיהם כל־אֹויביך שרקו ויחרקו־שן אמרו בלענו אך זה היֹום שקוינֻהו מצאנו ראינו׃ ס",
    "עשה יהוה אשר זםם בצע אמרתֹו אשר צוה מימי־קדם הרס ולֹא חמל וישמח עליך אֹויב הרים קרן צריך׃ ס",
    "צעק לבם אל־אדֹני חֹומת בת־ציֹון הֹורידי כנחל דמעה יֹוםם ולילה אל־תתני פוגת לך אל־תדֹם בת־עינך׃ ס",
    "קומי רֹני [כ= בליל] [ק= בלילה] לרֹאש אשמֻרֹות שפכי כמים לבך נֹכח פני אדֹני שאי אליו כפיך על־נפש עֹולליך העטופים ברעב ברֹאש כל־חוצֹות׃ ס",
    "ראה יהוה והביטה למי עֹוללת כֹה אם־תֹאכלנה נשים פרים עֹללי טפֻחים אם־יהרג במקדש אדֹני כֹהן ונביא׃ ס",
    "שכבו לארץ חוצֹות נער וזקן בתולֹתי ובחורי נפלו בחרב הרגת ביֹום אפך טבחת לֹא חמלת׃ ס",
    "תקרא כיֹום מֹועד מגורי מסביב ולֹא היה ביֹום אף־יהוה פליט ושריד אשר־טפחתי ורביתי אֹיבי כלם׃ ף"
  ],
  [
    "אני הגבר ראה עֳני בשבט עברתֹו׃",
    "אֹותי נהג ויֹלך חֹשך ולֹא־אֹור׃",
    "אך בי ישֻב יהפֹך ידֹו כל־היֹום׃ ס",
    "בלה בשרי ועֹורי שבר עצמֹותי׃",
    "בנה עלי ויקף רֹאש ותלאה׃",
    "במחשכים הֹושיבני כמתי עֹולם׃ ס",
    "גדר בעדי ולֹא אצא הכביד נחשתי׃",
    "גם כי אזעק ואשוע שתם תפלתי׃",
    "גדר דרכי בגזית נתיבֹתי עוה׃ ס",
    "דֹב אֹרב הוא לי [כ= אריה] [ק= ארי] במסתרים׃",
    "דרכי סֹורר ויפשחני שמני שֹםם׃",
    "דרך קשתֹו ויציבני כמטרא לחץ׃ ס",
    "הביא בכליֹותי בני אשפתֹו׃",
    "הייתי שחֹק* לכל־עמי נגינתם כל־היֹום׃",
    "השביעני במרֹורים הרוני לענה׃ ס",
    "ויגרס בחץץ שני הכפישני באפר׃",
    "ותזנח משלֹום נפשי נשיתי טֹובה׃",
    "ואֹמר אבד נצחי ותֹוחלתי מיהוה׃ ס",
    "זכר־עניי ומרודי לענה ורֹאש׃",
    "זכֹור תזכֹור [כ= ותשיח] [ק= ותשֹוח] עלי נפשי׃",
    "זֹאת אשיב אל־לבי על־כן אֹוחיל׃ ס",
    "חסדי יהוה כי לֹא־תמנו כי לֹא־כלו רחמיו׃",
    "חדשים לבקרים רבה אמונתך׃",
    "חלקי יהוה אמרה נפשי על־כן אֹוחיל לֹו׃ ס",
    "טֹוב יהוה לקֹווק לנפש תדרשנו׃",
    "טֹוב ויחיל ודוםם לתשועת יהוה׃",
    "טֹוב לגבר כי־ישא עֹל בנעוריו׃ ס",
    "ישב בדד וידֹם כי נטל עליו׃",
    "יתן בעפר פיהו אולי יש תקוה׃",
    "יתן למכהו לחי ישבע בחרפה׃ ס",
    "כי לֹא יזנח לעֹולם אדֹני׃",
    "כי אם־הֹוגה ורחם כרֹב [כ= חסדֹו] [ק= חסדיו]׃",
    "כי לֹא ענה מלבֹו ויגה בני־איש׃ ס",
    "לדכא תחת רגליו כֹל אסירי ארץ׃",
    "להטֹות משפט־גבר נגד פני עליֹון׃",
    "לעות אדם בריבֹו אדֹני לֹא ראה׃ ס",
    "מי זה אמר ותהי אדֹני לֹא צוה׃",
    "מפי עליֹון לֹא תצא הרעֹות והטֹוב׃",
    "מה־יתאֹוןן אדם חי גבר על־[כ= חטאֹו] [ק= חטאיו]׃ ס",
    "נחפשה דרכינו ונחקֹרה ונשובה עד־יהוה׃",
    "נשא לבבנו אל־כפים אל־אל בשמים׃",
    "נחנו פשענו ומרינו אתה לֹא סלחת׃ ס",
    "סכֹתה באף ותרדפנו הרגת לֹא חמלת׃",
    "סכֹותה בעןן לך מעבֹור תפלה׃",
    "סחי ומאֹוס תשימנו בקרב העמים׃ ס",
    "פצו עלינו פיהם כל־אֹיבינו׃",
    "פחד ופחת היה לנו השאת והשבר׃",
    "פלגי־מים תרד עיני על־שבר בת־עמי׃ ס",
    "עיני נגרה ולֹא תדמה מאין הפֻגֹות׃",
    "עד־ישקיף וירא יהוה משמים׃",
    "עיני עֹוללה לנפשי מכֹל בנֹות עירי׃ ס",
    "צֹוד צדוני כצפֹור אֹיבי חנם׃",
    "צמתו בבֹור חיי וידו־אבן בי׃",
    "צפו־מים על־רֹאשי אמרתי נגזרתי׃ ס",
    "קראתי שמך יהוה מבֹור תחתיֹות׃",
    "קֹולי שמעת אל־תעלם אזנך לרוחתי לשועתי׃",
    "קרבת ביֹום אקראך אמרת אל־תירא׃ ס",
    "רבת אדֹני ריבי נפשי גאלת חיי׃",
    "ראיתה יהוה עותתי שפטה משפטי׃",
    "ראיתה כל־נקמתם כל־מחשבֹתם לי׃ ס",
    "שמעת חרפתם יהוה כל־מחשבֹתם עלי׃",
    "שפתי קמי והגיֹונם עלי כל־היֹום׃",
    "שבתם וקימתם הביטה אני מנגינתם׃ ס",
    "תשיב להם גמול יהוה כמעשה ידיהם׃",
    "תתן להם מגנת־לב תאלתך להם׃",
    "תרדֹף באף ותשמידם מתחת שמי יהוה׃ ף"
  ],
  [
    "איכה יועם זהב ישנא הכתם הטֹוב תשתפכנה אבני־קֹדש ברֹאש כל־חוצֹות׃ ס",
    "בני ציֹון היקרים המסֻלאים בפז איכה נחשבו לנבלי־חרש מעשה ידי יֹוצר׃ ס",
    "גם־[כ= תנין] [ק= תנים] חלצו שד היניקו גוריהן בת־עמי לאכזר [כ= כי] [כ= ענים] [ק= כיענים] במדבר׃ ס",
    "דבק לשֹון יֹונק אל־חכֹו בצמא עֹוללים שאלו לחם פֹרש אין להם׃ ס",
    "האֹכלים למעדנים נשמו בחוצֹות האמֻנים עלי תֹולע חבקו אשפתֹות׃ ס",
    "ויגדל עוֹן בת־עמי מחטאת סדֹם ההפוכה כמֹו־רגע ולֹא־חלו בה ידים׃ ס",
    "זכו נזיריה משלג צחו מחלב אדמו עצם מפנינים ספיר גזרתם׃ ס",
    "חשך משחֹור תאֳרם לֹא נכרו בחוצֹות צפד עֹורם על־עצםם יבש היה כעץ׃ ס",
    "טֹובים היו חללי־חרב מחללי רעב שהם יזובו מדֻקרים מתנובֹת שדי׃ ס",
    "ידי נשים רחמניֹות בשלו ילדיהן היו לברֹות למֹו בשבר בת־עמי׃ ס",
    "כלה יהוה את־חמתֹו שפך חרֹון אפֹו ויצת־אש בציֹון ותֹאכל יסֹודֹתיה׃ ס",
    "לֹא האמינו מלכי־ארץ [כ= וכֹל] [ק= כֹל] יֹשבי תבל כי יבֹא צר ואֹויב בשערי ירושלם׃ ס",
    "מחטֹאת נביאיה עוֹנֹות כֹהניה השֹפכים בקרבה דם צדיקים׃ ס",
    "נעו עורים בחוצֹות נגֹאלו בדם בלֹא יוכלו יגעו בלבֻשיהם׃ ס",
    "סורו טמא קראו למֹו סורו סורו אל־תגעו כי נצו גם־נעו אמרו בגֹוים לֹא יֹוסיפו לגור׃ ס",
    "פני יהוה חלקם לֹא יֹוסיף להביטם פני כֹהנים לֹא נשאו [כ= זקנים] [ק= וזקנים] לֹא חננו׃ ס",
    "[כ= עֹודינה] [ק= עֹודינו] תכלינה עינינו אל־עזרתנו הבל בצפיתנו צפינו אל־גֹוי לֹא יֹושע׃ ס",
    "צדו צעדינו מלכת ברחֹבֹתינו קרב קצינו מלאו ימינו כי־בא קצינו׃ ס",
    "קלים היו רֹדפינו מנשרי שמים על־ההרים דלקֻנו במדבר ארבו לנו׃ ס",
    "רוח אפינו משיח יהוה נלכד בשחיתֹותם אשר אמרנו בצלֹו נחיה בגֹוים׃ ס",
    "שישי ושמחי בת־אדֹום [כ= יֹושבתי] [ק= יֹושבת] בארץ עוץ גם־עליך תעבר־כֹוס תשכרי ותתערי׃ ס",
    "תם־עוֹנך בת־ציֹון לֹא יֹוסיף להגלֹותך פקד עוֹנך בת־אדֹום גלה על־חטֹאתיך׃ ף"
  ],
  [
    "זכֹר יהוה מה־היה לנו [כ= הביט] [ק= הביטה] וראה את־חרפתנו׃",
    "נחלתנו נהפכה לזרים בתינו לנכרים׃",
    "יתֹומים היינו [כ= אין] [ק= ואין] אב אמֹתינו כאלמנֹות׃",
    "מימינו בכסף שתינו עצינו במחיר יבֹאו׃",
    "על צוארנו נרדפנו יגענו [כ= לֹא] [ק= ולֹא] הונח־לנו׃",
    "מצרים נתנו יד אשור לשבֹע לחם׃",
    "אבֹתינו חטאו [כ= אינם] [ק= ואינם] [כ= אנחנו] [ק= ואנחנו] עוֹנֹתיהם סבלנו׃",
    "עבדים משלו בנו פֹרק אין מידם׃",
    "בנפשנו נביא לחמנו מפני חרב המדבר׃",
    "עֹורנו כתנור נכמרו מפני זלעפֹות רעב׃",
    "נשים בציֹון ענו בתֻלֹת בערי יהודה׃",
    "שרים בידם נתלו פני זקנים לֹא נהדרו׃",
    "בחורים טחֹון נשאו ונערים בעץ כשלו׃",
    "זקנים משער שבתו בחורים מנגינתם׃",
    "שבת משֹוש לבנו נהפך לאבל מחֹלנו׃",
    "נפלה עטרת רֹאשנו אֹוי־נא לנו כי חטאנו׃",
    "על־זה היה דוה לבנו על־אלה חשכו עינינו׃",
    "על הר־ציֹון ששםם שועלים הלכו־בֹו׃ ף",
    "אתה יהוה לעֹולם תשב כסאך לדֹר ודֹור׃",
    "למה לנצח תשכחנו תעזבנו לאֹרך ימים׃",
    "השיבנו יהוה אליך [כ= ונשוב] [ק= ונשובה] חדש ימינו כקדם׃",
    "כי אם־מאֹס מאסתנו קצפת עלינו עד־מאֹד׃"
  ]
]